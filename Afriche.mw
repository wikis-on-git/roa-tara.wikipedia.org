[[File:LocationAfrica.png|250px|right|thumb|Mappe d'u munne cu l'Africa evidenziate 'n verde]]

L''''Africa''' jè 'u terze [[continende]] pè estenzione dope l'[[Asie]] e le [[Americhe]]. 'A soje superficie, pare a 30.227.467 [[chilometre quadrate|km²]], rappresende 'u 20,2% de totte le terre emerse d'u munne; le soje abitande (cchiù de 920.000.000 a 'u 2005) sonde cirche 'nu settime d'a [[popolazziune]] mundiale. L'Africa jè delimitate a Nord da 'u [[mar Mediterraneo]], a Ovest da l'[[oceane Atlantiche]], a Sud da l'[[oceane Antartiche]] e a Est da l'[[oceane Indiane]]. A Nord-Est jè scucchiáte da l'[[Asie]] da l'artificiale [[Canale de Suez]]. Jè traversate da l'[[equatore]] e caratterizzate da 'na granna varietà de clime. 

== Etimologije ==

'U termine Africa segnefeche "terre de le Afre", nome de alcune gende ca stavane jndr'ô Nord Africa vicine a [[Cartagine]]. 'U nome Afre jè generalmende cullegate cu l'etime [[lenga fenicie|fenicie]] ''afar'', "polvere", ma 'na recende teorie culleghe jidde ad 'a parole [[lenga berbere|berbere]] ''ifri n Qya'' (ca vò ccu dìce grotte de [[Qya]]) o ''Ifran'', ca segnefeche "[[grotte]]".

Otre etimologije proposte pè l'andiche nome "Africa":

* 'u storeche [[Flavio Giuseppe]] (Ant. 1.15) dìce ca jidde derive da Epher, nepote de [[Abramo]], le cui discendende onne pigghiate 'a [[Libie]];
* da 'a parole [[lenga latine|latine]] ''aprica'' ("mandàgne") de cui face menzione [[Isidoro de Siviglie]] jndre ''Etymologiae'' XIV.5.2.

== Sciugrafije ==

'U continende africane jè principalmende oriendate sus a 'nu asse nord-sud, tène 'na forme tozze, da 'u sviluppe costiere picche articolate, ce pare triangolare, cchiù larghe jndr'à parte settentrionale ca se addìleche 'n corrispondenze d'a zone a sud de l'[[Equatore]]. 'U continende jè combletamende circunnate da 'u mare cu le eccezziune de 'na piccele zone 'n corrispondenze de l'[[istme de Suez]], a nord jè vagnate da 'u [[mar Mediterraneo]], a est da 'u [[mar Russe]] e da l'[[oceane Indiane]], a ovest da l'[[oceane Atlantiche]].

Le uniche cullegaminde cu le otre continende sonde rappresendate d'a [[penisole d'u Sinai]] ca le aunisce a l'[[Eurasie]]. 'U [[stritte de Gibilterre]] e 'u [[canale de Sicilia]] ô scucchiáne da l'Europe. 
[[File:Topography of africa.jpg|thumb|250px|Immagine de le rilieve ('n marrone le parte a quote cchiù vasce, 'n verde e vianghe le parte a quote cchiù ìrte)]]
'A distanze da 'u punde cchiù settentrionale ([[Ras ben Sakka]], subbete a ovest de [[Cap Blanc]], jndr'à [[Tunisie]], a 37°21' N) a 'u punde cchiù meridionale ([[Cape Agulhas]] jndr'ô [[Sudafriche]], a 34°51'15" S) jè pare a cirche 8.000 km mendre da 'u punde cchiù occidentale ([[Cape Verde]], a 17°33'22" O) a quidde cchiù oriendale ([[Ras Hafun]] jndr'à [[Somalie]], 51°27'52" E) jè pare a cirche 7.400 km.

'U state cciù granne d'u continende jè 'u [[Sudan]] mendre quidde cchiù piccenne sonde le [[Seychelles]], 'nu arcipelaghe a 'u larghe d'a coste oriendale. 'U state cchiù piccenne sus 'a terreferme jè 'nvece 'u [[Gambia]]. 

=== Morfologije ===

L'altitudine medie d'u continende jè pare a cirche 600 {{m s.l.m.}}; le aree ce stonne a quote cchiù piccele de le 180 {{m s.l.m.}} sonde relativamende picche, accusì cumme picche sonde le zone cchiù ìrte de 3000 m. 

'U continende pò essere scucchiáte 'n dò aree sciugrafeche, une zone pianeggiande situate jndr'à parte settentrionale e n'otre zone de le altopiane ca tène totte 'u reste d'u continende.

Le mondagne cchiù ìrte de l'Africa stonne sembre jndre le prèsse d'a [[Rift Valley]]: sonde 'u [[Ruwenzori]] (5110 m de altitudine), 'u [[Kilimangiaro]] (5895 m de altitudine) jndr'à [[Tanzania]] e 'u [[Monde Kenya]] (5199 m de altitudine) jndr'ô [[Kenya|state omonime]]. Quiste urteme sonde [[vulcane]] stutate, ma sus a le lòre cime ce stonne [[ghiacciaie|ghiaccie perenne]]. A oveststè n'otre vulcane stutate, 'u [[Monde Camerun|Camerun]] (4071 m de altitudine). 

==== 'U settentrione ====

[[File:Mercator Africa 037.jpg|thumb|right|350px|'Na mappe d'u [[1595]], desunde da le rappresendazziune de [[Mercatore]] ]]
Jndr'à parte settentrionale d'u continende, da l'Oceane Atlantiche fine a 'u Mar Russe, se spanne 'u [[deserte d'u Sahara]], 'u cchiù granne deserte d'u munne (9.000.000 km²); 'a soje superficie jè principalmende pianeggiande, ma ce se iacchie pure rilieve ca arrivane a le 2.400 [[Metre sus a 'u levèlle d'u mare|m s.l.m.]] A nord-ovest 'u desere jè delimitate d'a catene de l'[[Atlante (catene monduose)|Atlante]] e a nord-est ô scucchie da 'u Mediterraneo 'nu altopiane rocciuse ca digrade fine a 'u [[delte fluviale|delte]] d'u [[Nilo]]. Jndr'ô meridione 'u Sahara sfume jndre n'aree pianeggiande mmienze-aride chiamate [[Sahel]].
'U clime jè tipicamende mediterranee a 'u nord, cu estate assaje calde e secche e inverne mite e umide.

=== Coste e isole ===

'U sviluppe costiere d'u continende jè ridotte a 'na lunghezze comblessive de cirche 26.000 km (L'Europe, cu 'na superficie ttrè vote cchiù picche, tène cirche 32.000 km de coste). 'A coste se presende combatte, prive de penisole e 'nzenature de dimensione rilevande. Verse nord, sus a 'u Mar Mediterraneo, ce stonne dò 'mbortande gurfe: 'u Gurfe d'a Sirte nnanze 'a Libia e 'u Gurfe de Gabes nnanze 'a catene de l'Atlante. 

Le coste sonde scoscese, cu rilieve ca potène arrivà spesse fine a 'u mare. Coste pianeggiande se potène vide jndr'à Libia e jndr'ô Egitto, addò le coste sonde vasce e sabbiose e spesse deserteche, accusì cumme jndr'à Mauritania, Somalia e Namibia. Luènghe le coste d'u Gurfe de Guinea e d'u Mozambico stè 'u sviluppe de palude e acquitrine, e banghe sabbiose facene deventà assaje difficele 'a navigazziune. 

L'uniche isole de granne dimensione jè 'u Madagascar, 'a quarte cchiù granne isole d'u munne; isole de dimensione minore se potène vide luènghe 'a granna parte d'a coste. Ce sonde arcipelaghe de piccele isole sia sus a 'u versande de l'Atlantiche cumme: Madeira, Canarie e Cape Verde. Stè pure n'otre isole sus 'a coste d'a Tanzania: Zanzibar.

=== Idrografije ===

Jndr'à Africa ce sonde granne zone [[areiche]], ce segnefeche senze nisciune corse d'acque (pè esembie 'u deserte d'u Sahara) e reggione [[endoreiche]], ce segnefeche cu corse d'acque ca se scunneno jndr'ô deserte o jndre palude o sfociane jndre laghe chiuse (pè esembie le deserte d'u [[Namib]] e d'u [[Kalahari]]).

'A fascie cendrale d'u continende, addò le chiogge sonde regolare, forme 'nvece 'na zone [[esoreiche]], ce segnefeche cu corse d'acque ca sfociane jndr'ô mare, principalmende jndr'ô Oceane Atlantiche, cumme 'u [[fiume Niger]] e 'u [[fiume Congo]]. 'U [[Niger]] (4.160 km de lunghezze) nasce da 'u rilieve d'u [[Fouta Djalon]] e sfocie cu 'nu granne delte jndr'ô [[gurfe de Guinea]]. 'U fiume Congo, de 4.200 km de lunghezze, sfocie jndr'ô [[Oceane Atlantiche]] e dà 'u nome a le dò [[repubbleche (forme statuale)|repubbleche]] ca se spannène sus a le soje rive ('a [[Repubbleche d'u Congo]] e 'a [[Repubbleche Democrateche d'u Congo]]). Le numerose affluende d'u Congo ('u cchiù 'mbortande jè 'u [[Kasai]]) formane 'nu assaje granne [[bacine fluviale]]. Jndr'à parte cchiù meridionale scorrone l'[[fiume Orange|Orange]], ca sfocie jndr'ô Oceane Atlantiche, e 'u [[Zambesi]], l'uniche granne fiume ce sfocie jndr'ô  Oceane Indiane. 

'U prengepàle fiume africane jè 'u [[Nilo]] cu 'u soje affluende [[Kagera]], ce jè state fine a picche timbe fà pure 'u fiume cchiù luènghe d'u munne (6.671 km) superate 'n timbe recende da 'u Rio de le Amazzone (6.868 km). Le soje sorgende sonde jndr'à l'Africa equatoriale, de addò venène le dò rame prengepàle: 'u [[Nilo Azzurre]], ca nasce da 'u [[altopiane Etiopiche]], e 'u [[Nilo Vianghe]], [[emissarie]] d'u [[Laghe Vittoria]] de cui 'u tributarie, 'u Kagera, origine da le [[altopiane]] d'u [[Burundi]]. 'U Nilo attraverse l'Africa nord-oriendale e quanne raggiunge 'u Mediterraneo sfocie cu n'ambie [[foce a delte]]. 'U fiume jè canosciute pè 'u [[lime]], terre ca faceve deventà fertile 'a distese sahariana e ca favorì 'u sviluppe d'a civiltà [[egizie]]; pè quiste motive l'[[Andiche Egitte|Egitte]] ere 'n timbe andiche chiamate "done d'u Nilo". 'A costruzione d'a [[dighe de Assuan]] aví permesse 'a creazione de 'nu granne bacine artificiale, 'u [[laghe Nasser]]; 'a terre fertile sprusce sus a 'u funne d'u laghe e jè necessarie ausare fertilizzande pè mègghiorare 'a rese de le terrene.

'Na luènghe catene de laghe vè longhe 'u squasce tettoniche d'a [[Rift Valley]], a le confine 'mbrà 'a Repubbleche Democrateche d'u Congo, l'[[Uganda]], 'a [[Tanzania]], 'u [[Burundi]] e 'u [[Ruanda]]: le cchiù 'mbortande sonde 'u [[Laghe Vittoria]] e 'u [[Laghe Tanganica]].

== Ambiende naturale ==

L'Africa presende 'na granne varietà de ambiende ed ecosisteme, assaje de le quale sonde uniche a 'u munne. 

'A parte settentrionale d'u continende jè occupate pè 'na granna parte da 'u gegantesche [[deserte d'u Sahara]], mendre a sud de quiste, l'ambiende jè cuperte 'n prevalenze d'a 'a granne [[savane]], le immense distese erbacee tiatre de granne [[safare]] pè turiste. 

Jndr'à zone equatoriale, particolarmende jndr'ô [[bacine d'u Congo]], ce sonde 'nvece le granne [[foreste tropicale]], spannute pure sus a 'na bbuène parte d'a zone d'u [[Gurfe de Guinea]]. Otre aree deserteche se potène vide jndr'à zone d'u [[Corne d'Africa]] e jndr'à zone sud-ovest d'u continende, addò se trove 'u granne deserte d'u [[Kalahari]]. 

'Na estese [[foreste pluviale]] se spanne pure jndr'à parte oriendale d'u [[Madagascar]], pè 'u reste cuperte de savane. Paisagge tipicamende de ìrte mondagne stonne jndr'ô [[altopiane Etiopiche]]. 

L'estreme parte nord-ovest d'u continende, 'a zone settentrionale de [[Algerie]],[[Tunisie]] e [[Marocco]], e 'a punde meridionale, tènene ambiende tipicamende mediterranee.

== Clime ==

'U clime d'u continende africane jè generalmende calde, pure ce cu variaziune assaje notevole a seconne de le zone. L'estreme stuezze settentrionale d'u continende tène 'nu clime mediterranee, cu estate secche e inverne umide. 'U reste d'u [[Nordafriche]] tène 'nu clime deserteche o semideserteche, mendre ce se face nnanze a l'equatore 'u clime se face tropicale, e jndr'à zone de l'equatore jè assaje umide; jè aqquà ca se registre 'u massime de precipitaziune a l'anne. 'U clime retorne deserteche o semideserteche jndre zone d'u [[Corne d'Africa]] e d'u [[Kalahari]], mendre jè prevalentemende tropicale jndr'ô [[Madagascar]]. Clime de ìrte mondagne stonne jndr'à zone d'u [[altopiane Etiopiche]] e sus a le vette cchiù ìrte cumme 'u [[Kilimangiaro]] e 'u [[Ruwenzori]]. Le temberature sonde generalmende assaje elevate.

== Faune ==

[[File:Male Lion and Cub Chitwa South Africa Luca Galuzzi 2004 edit1.jpg|thumb|250px|left|Lione, [[Sudafriche]]]]
L'Africa jè famuse 'n totte 'u munne pè 'a varietà e l'unicità de le animale ca 'a popolane. Jndr'à Africa stonne assaje specie de [[Feline]], cumme 'u [[Panthera leo|lione]], 'u [[Panthera pardus|leoparde]], 'u [[Leptailurus serval|serval]], 'u [[Acynonix jubatus|gheparde]] e ssaje specie de [[Felis silvestris|gatte selvateche]]. Sonde presende pure specie de [[canide]] cumme le [[Lycaon pictus|licaone]] e le [[sciacalle (mammifere)|sciacalle]]. Assaje diffuse jndre foreste sonde le granne [[Hominidae|scimmie antropomorfe]] cumme le [[Pan troglodytes|scimpanzé]] e le [[Gorilla gorilla|gorille]], mendre otre [[primate]] popolane pure le praterie, cumme le [[mandrille]], le [[amadriade]] e le [[scimmie leoparde]]. Le granne savane sonde 'u regne de le granne erbivore cumme le [[Giraffe camelopardalis|giraffe]], le [[Elephantidae|elefande]], le [[Rhinocerotidae|rinoceronde]], e de le granne mandrie de [[Syncerus caffer|bufale]], [[Connochaetes|gnu]], [[zebre]], [[gazzelle]], [[Aepyceros melampus|impale]] e [[antilope]] de varie specie. Le granne deserte sonde popolate da [[Camelus dromedarius|dromedarie]], [[orice]], [[Vulpes zerda|fennec]], [[vipere|viperide]]. Prèsse le granne fiume stonne [[Hippopotamus amphibius|ippopotame]] e [[Crocodylia|coccodrille]]. 

Le [[savane]] sonde percorse pure da le [[Struthio camelus|struzze]] e sorvolate da varie specie de [[Aegypiinae|avvoltoie]]. Otre a quiste jndr'à Africa ce sonde assaje specie de [[acidde]]. Particolarmende jndr'ô [[Madagascar]] stè 'nu [[ecosisteme]] granne assaje, uniche a 'u munne cò 'nu numere 'mbressionande de volatile. Queste straordinarie [[faune]] jè trasute jndr'à leggende ed aví ispirate, 'nzieme a le spettacolare paisagge naturale d'u continende, assaje opere letterarie e cenematografeche. Quiste [[faune]] hagghie pure fatte venè jndr'à storie migliaie de cacciature - specialmende occidendale - ca onne pigghiate parte a 'nu sbuenne de battute d'a cosiddette [[caccie grosse]]. 'Mbrà le personagge cchiù famuse sedotte da 'u fascine selvagge d'a caccie grosse jndr'à Africa non ge se potène scurdà [[Theodore Roosevelt]] e [[Ernest Hemingway]].

Principalmende dope l'avvende de le Europee, 'a caccia jè state 'na 'mbortande concause d'u progressive depauperamende d'a [[biodiversità]] africane. Jndr'à Africa stonne mò granne parche naturale e assaje [[aree naturale protette|aree protette]] pè preservare le assaje specie ce sonde a rischie, ma pure queste reserve onne granne difficoltà a opporse a 'u [[bracconaggie]]. 'Mbrà le parche cchiù famuse se recordane 'u [[Serengeti National Park|Serengeti]] e 'u [[Ngorongoro]] (jndr'à Tanzania), 'u [[Parche naziunale d'u Tsavo|Tsavo]] e 'u [[Masai Mara]] (jndr'ô Kenya), 'u [[Parche Kruger|Kruger]] (jndr'ô [[Sudafriche]]) e 'u [[Parche naziunale d'u Chobe|Chobe]] e 'a reserve d'u [[Delta de l'Okavango]] (jndr'ô [[Botswana]]).

== Storie ==

[[File:Map_of_Africa_from_Encyclopaedia_Britannica_1890.jpg|thumb|right|180px|Mappe de l'Africa jndr'ô 1890]]
{{Vedi anche|storie de l'Africa}}
L'Africa jè generalmende conziderate 'a [[culle de l'umanità]]; le cchiù andiche reperte umane sonde 'nfatte state scuperte jndr'à Africa subsahariane.

'U [[Sahara]] hagghie costituite 'nu elemende assaje 'mbortande jndr'à evoluzione storeche d'u continende. Mendre 'a storie de le popole d'u [[Nordafrica]] se aunisce cu quedde de l'[[Europe]] e d'u [[Medie Oriende]], 'na granna parte de l'Africa subsahariane aví cu 'u reste d'u munne rapporte assaje ridotte, spesse limitate a 'u fenomene d'a [[tratte de le schiave africane|tratte de le schiave]] gnure da parte de le mercande [[arabe]] ca stavane jndr'ô [[Oceane Indiane]]. L'influsse arabe aví pure 'nu rilieve jndr'ô sviluppe de alcune aree isolate de le coste oriendale de l'Africa (pè esembie [[Zanzibar]] e 'u [[Madagascar]]).

'A prime circumnavigazziune de l'Africa pòte essere state combiute da le [[Fenice]] 'ndorne a 'u [[600 a.C.]]. [[Erodoto]] dìce ca 'u re egizie [[Necao]] (o Neco) inviò, jndre quedde epoche, 'na spediziune fenicie 'n esplorazziune luènghe 'a coste africane. 'U sckife fenicie se spanne verse sud e face retorne, ttrè anne dope, da ovest, trasute accussì da 'u [[Stritte de Gibilterra]]. Erodoto accusì dìce:
{{quote|'U re d'Egitte Neco (...) inviò le Fenice sus a de le sckife cu 'u combete de passè attraverse a le Colonne d'Eracle sus 'a vie d'u retorne, fine a scè jndr'ô mare settentrionale e accusì jndr'ô Egitte. Le Fenice, pè quiste, partite da 'u Mare Eritreo, navegavane jndr'ô mare meridionale; (...) accusì ca a 'u terze anne dope dò passate 'n viaggie doppiarone le Colonne d'Eracle e onne arrivate jndr'ô Egitte|Erodoto, ''Storie'' - Libbre quarte}}

'U storeche greche jè tuttavie scettiche riguarde a 'u fatte ca le 'mbrese fòsse state veramende combiute. Le Fenice, 'nfatte, dicerene de essere sicure ca, quanne onne doppiate l'estremità meridionale d'u continende, 'u sule, a mezzadìe, stave a 'ndicà 'u nord 'nvece ce 'u sud. Pè Erodoto quiste aneddote faceve devendà picche credibbile le 'ndere resocunde d'a spediziune fenice:
{{quote|E dicerene pure particulare attendibbile pè quacche d'otre ma non pè me, pè esembie ca jndr'à circumnavigazziune d'a Libie se erene trovate 'u sole sus 'a destre<ref>"Sus 'a destre" stè a segnefeche "a nord" 'n quanne 'a navigazziune avvenève da est verse ovest, accussì a destre stave 'u nord.</ref>|Erodoto, ''ibidem''}}
[[File:Novara-stazione fs-ritoccata3-DSCF0951.JPG|thumb|left|300px|Femmene cu 'nu tipeche vestite de fogge africane]]
Tuttavie ôsce se sacce ca, jndr'ô emisfere australe, 'u sule, jndr'ô punde cchiù ìrte d'u soje percorse jndr'ô cìele, segnále effettivamende 'u nord (tande jè vere ca le [[meridiane]] boreale onne 'u [[gnomone]] oriendate 'n direziune opposte respette a quedde australe). Quiste nozione ere scanosciute a ô storeche greche ca tenève esperienze sulamende d'a Zone temberate settentrionale d'u munne. De conseguenze 'a notazione fenice, accusì contrastande cu le canoscenze d'u timbe, pote quagghiare effettivamende 'na prove ca quedde andiche spediziune venè fatte realmende e realizzò 'a prime circumnavigazziune d'u continende africane.<ref>Isaac Asimov, ''Esploranne 'a Terre e 'u Cosme''. Meláne, Mondadori, 1983.</ref>

Le prime condatte 'mbrà Africa sub-sahariane ed [[Europe]] sonde risalende a 'u [[XIV sèchele]] cu l'arrive de le prime esplorature europee, ca se vedèrene nnanze principalmende a regne de tipe tribale. Le rapporte 'mbrà le Europee e le popule sub-sahariane fùrene certamende assaje comblesse e difficele da riassumere, 'na vote pacifiche e n'otra vote sanguinose; 'n generale, tuttavie, 'a superiorità tecnologgeche de le Europee mise le popule africane jndre 'na posiziune nettamende subordinate respette a le nuève arrivate de pelle vianghe. 



=== 'U ruole d'u Purtugalle jndr'à l'esplorazziune de le coste de l'Africa ===

'A naziune europee ca prime de le otre combrese 'u valure d'a navigazziune 'ndorne a 'u continende africane fù 'u [[Purtugalle]]. Jndr'ô [[XV sèchele]] 'u Purtugalle ere 'nu Paise 'n cerche de nuève territorie; 'u pringipe Errìche, figghie d'u re [[Giuànne I d'u Purtugalle]], jndr'ô [[1414]] aví convinde 'u attàne a partì pè 'na cambagne jndr'à  Africa settentrionale. Jndr'ô [[1415]] pigghiò 'a cetate de [[Ceuta]], jndr'ô [[Marocche]] settentrionale, aprenne accusì 'a vie a nuève possibilità de sviluppe commerciale. 

Pè 'u fatte ce jè 'a cchiù occidendale de le putènze europee, 'u Purtugalle ere, de conseguenze, 'a cchiù svandaggiate jndr'ô accattare  preziose spezie e merce proveniende da l'[[Estreme Oriende]]. 'U percorse ca le mercanzie onne dovute combiere luènghe 'a [[Vie d'a Sete]] ere cchiù luènghe, e de conseguenze suggette a 'nu cchiù granne numere de 'ndermediarie, ognune de le quale vuleve naturalmende avè 'a proprie somme de ternise. Inoltre, 'nu percorse tortuose e prolungate ere esposte a assaje cchiù possibbeletà de attacche da parte de le predone e assaje cchiù penalizzate d'a difficoltà doganale, causate pure da le barriere ca le [[Ottomane]], ca se stavane a rafforzà sembre de cchiù sus a le coste d'u [[Mediterraneo]], opponevane a le traffeche de le naziune crestiáne.

Totte quiste raggione onne spinde 'u pringipe Errìche a mannà assaje spediziune luènghe 'a coste africane, jndr'ô tentative de scuprì 'nu passaggie a sud est ca facesse 'n mode ca pe 'u piccele regne se aprisse 'na nuève, esclusive vie verse l'[[Oriende]]. Quiste le valse 'u appellative de Navigature, e 'u uagnune de Purtugalle, pure ce non g'avesse mai pigghiate parte direttamende a le esplorazziune da jidde disposte, passe ad 'a storie cu 'u nome de [[Errìche 'u Navigature]] ([[1394]] - [[1460]]).

Seconne 'a storiografije tradizionale, 'a forte volontà de Errìche jndre le confronde de le nuève esplorazziune se face concrete jndre 'a istituzione de 'nu vere e proprie cendre marittime pè 'a navigazziune, a [[Sagres]], jndr'ô sud d'u Paise (Scole de Sagres). Aqquà erene addestrate le equipagge, sperimendate nuève tècneche de navigazziune, penzate nuève tipe de sckife. Assaje spediziune traserene sembre cchiù luènghe 'a coste occidentale de l'Africa, spannendose, prime ca Errìche murì jndr'ô [[1460]], fine ad 'a foce d'u [[fiume Gambia]], dope aví percorse ben ttremile chilometre 'ndorne ad 'a curvature occidentale d'a coste africane jndre direzione sud ovest. 'N realtà, quiste non g'ere ca 'na piccele frazione d'a coste de l'Africa occidentale.
[[File:Biella-artigianato orientale.jpg|thumb|right|300px|'Nu stuezze de artigianate fatte da 'nu canape ca rappresende ttrè fegure de femmene stilizzate 'n [[silhouette]] cò 'nu canestre sus 'a cápe. L'artigianate de l'Africa jè apprezzate pure jndr'ô [[europe|continende europee]] jndre 'u quale jè spannute prevalentemende attraverse le mercatine.]]
'A politeche espansionisteche de Errìche fù mandenute da 'u re [[Giuànne II de Purtugalle]] ([[1455]] - [[1495]]), ca salì sus a 'u trone jndr'ô [[1481]]. Già jndr'ô [[1470]] le sckife purtughese avèrene rilevate ca, dope aví scè 'nnanze a luènghe verse sud ovest fine ad 'a foce d'u fiume Gambia ('n corrispondenze d'u attuale [[Senegal]]), 'a coste africane piegave a l'inizie a sud est e pò 'n mode assaje decise ad est; quiste fatte faceve spere ca 'a parte meridionale d'a terreferme fòsse state ormai raggiunde e ca, de addà a picche, sarebbe state possibbele resalì luènghe 'a coste oriendale, verse 'u [[Corne d'Africa]].

Ma, jndr'ô [[1472]], cu granne disappunde, le navigature scuprirene ca 'u profile continendale, dope ca s'aví spinde pè otre tremile chilometre verse est, oltre 'a foce d'u [[fiume Niger]], ripiegave nuovamende a sud: 'u continende gnure sembrave ca non g'aví 'na fine. 

Cu 'u scope de stabbelì quale fòsse 'a vere forme de l'Africa, 'n mode da capirì pè quanne angore fosse necessarie spannerse a sud prime de arrivà a l'estremità meridionale, Giuànne II manne accussì, jndr'ô [[1487]], 'na spediziune sus 'a coste oriendale, quindi attraverse 'u [[Mar Russe]]. A 'u cumanne de [[Pedro d'u Corvilâo]], le esploratore se spannerone fine ad 'a foce d'u [[Zambesi]], jndr'ô [[Mozambico]]. Da le calcule ca jidde face, 'a spediziune de Corvilâo scuprì ca 'u continende africane avéve da essere larghe cirche 6400 chilometre jndr'à parte settentrionale e sule 2400 chilometre jndre zone meridionale fine a quidde momende raggiunde da le sckife purtughese; accussì puteve essere ca l'Africa se 'ndìlechesse sembre de cchiù e ca, prime o pò, sarebbe finite a punde.

Jndr'ô stesse anne 'n cui Corvilâo stave a fà le soje rilieve, [[Bartolomeu Dias]] guidave 'na nuève spediziune da 'u late ovest, spannendose cchiù a sud de totte le soje predecessore, e avenìe purtate angore cchiù a sud da 'na tembeste. Quanne 'u timbe s'aví calmate, le omme scuprirene ce se iacchievane jndr'ô mare apirte: 'a coste de l'Africa non g'ere cchiù 'n viste. Accusì onne pundate prime verse est, addò però non ge vedene 'a terre; accusì penzarone de returnare a nord; e aqquà, 'u [[3 febbrare]] [[1488]], scuprirene ca l'andamende d'a coste ere cangiate. Accusì, dope otre 4090 chilometre, 'u profile d'u continende se sviluppò chiaramende verse nord est, e Dias capì de aví superate 'u punde cchiù meridionale de l'Africa, e returne rrete. Quanne jidde passe n'otra vote pè 'u punde ca, jndr'à tembeste le ere scappute, Dias ô chiame "Cape de le Tembeste", pè recurdà le circostanze d'a scuperte; ma, quanne 'a flotte face returne, Giuànne II ribattezzò 'u promondorie [[Cape de Bbuène Speranze]] (''Cabo da Boa Esperança''), nome cò cui jè angore ôsce chiamate quiste punde sciugrafeche d'u continende Africane.

Pigghiate 'u Cape de Bbuène Speranze, 'a corone purtughese ere riuscite pò metà jndr'ô soje scope de aprì l'assaje volute [[Rotte de le spezie]]; 'n quiste momende ere necessarie combiere 'a seconne parte d'u percorse, cioè arrivà jndre Indie. Tuttavie Giuànne II non g'aví vissute accussì a luènghe pè vedè  combletate quiste opere. Le successe a 'u trone 'u cugine, [[Manuele I d'u Purtugalle|Manuele I]] ([[1469]] - [[1521]]), ca aví mannate jndr'ô [[1497]] [[Vasco da Gama]]; 'a soje spediziune, dope assaje peripezie, arrive ad 'a fine jndr'à [[Indie]] 'u [[19 másce]] [[1498]]. Ere 'a prime vote ca le europee venène jndr'à Indie vie mare; 'a spediziune stipule accorde cu le notabbele indiane pè le congessione marittime e aví date l'inizie a 'u stabilimende de 'nsediamende commerciale.

Grazzie ad 'a caparbie volondà de aprì 'na nuève vie commerciale verse oriende, ce s'aví tenute indatte attraverse le vare cangiaminde sus a 'u trone reale, 'a corone purtughese pigghie 'nu ruole de prime ordene jndr'à scene de le putènze europee, putenne condrollare 'u monopolie d'a tratte marittime fine a l'Indie, attraverse l'[[Oceane Atlantiche]] e l'[[Oceane Indiane]]. Tramite 'a creazione de staziune commerciale ce stonne 'n punde chiave pè 'a navigazziune, picche omme e sckife putevane condrollare granne stuezze de coste.

=== 'U colonialisme ===

A partire da 'u XV sèchele le Europee onne fatte le prime passe jndr'à canoscenze de l’Africa Subsahariane. Pè le ttrè sèchele successive, tuttavie, 'a presenze europee se limite ad 'a reggione costiere d'u Gurfe de Guinea, jndre cui ha state scritte une de le paggene cchiù triste d'a storie de l’Africa e d'u munne: 'a tratte de le schiave.
Da le puerte de l’Africa Occidentale pè assaje sèchele sonde partite 'nfatte le sckife ca, cò 'u lòre careche umane, se spannevane verse le Americhe, addò jndre 'na vite assaje dure spese jndre piantaggione se conzume l’esistenze di miglione de Africane. 
'A fase de colonizzaziune cchiù intense s'aví però jndr'ô 800: a partì da quiste periodo e fine a le anne d'a Seconne Uerre Mundiale, Purtughese, Frangise, 'Nglise e pò angore Belge, Tedesche e, pè urteme, Tagliàne, se ménarone jndre 'na sorte de violende gare de conguiste ca le vide spesse condrapposte jndre scondre assaje dure. 

L’epoche coloniale hagghie lassate tracce profunne jndr'ô continende.
'U colonialisme aví pure profondamende influite sus a l’economije d'u continende. 'U sfruttamende de le ricchezze minerarie e forestale hagghie provocate l’alterazione de le equilibre ambiendale e de le tradiziune.
'A frageletà politeche de l’Africa jè dimostrate pure da le avvenimende cchiù recende. Jndre urteme vinde anne, nfatte, reggime dittatoriale e uerre civile onne spesse concorse a face 'nzanguenare 'u continende: da l’Angole a 'u Mozambico, da l’Etiopie a 'u Sudan, d'a Liberie ad 'a Sierre Lione, fine a 'u terribbele genocidie d'u ’94 jndr'ô Ruanda e a le conflitte angore 'n corse, l’Africa condinue ad essere martoriate da esplosione de odie e de viulenze, cui sovende non ge sonde estranee le 'nderesse de le Paise ricche d'u Nord d'u Munne.

== Politeche ==

Da le 'ndipendenze, assaje state africane onne canosciute forte 'nstabbeletà, spesse sfociate 'n viulende lotte pè 'u putere e uerre civile, sie jndre ogne State, sie 'mbrà State cunfinande. Parte de quiste probleme potène essere conziderate cumme eredità d'u periode coloniale, cu 'u soje lassete de guverne e confine naziunale ca non g'erene rappresendative de le realtà locale. Le confine coloniale, 'nfatte, onne spesse scucchiáte artificialmende popolaziune omogenee o, pescie, onne costrette ad 'a coabitaziune etnie tradizionalmende rivale.

'A situaziune economeche-sociale, specie jndr'à [[Africa sub-sahariane]], jè une de le cchiù comblicate d'u Pianete. Se quacche State, cumme 'u Sudafriche e 'u Botswana, se mittene 'n evidenze cumme denameche realtà economeche, pure ce segnate da forte disuguaglianze sociale, otre State onne addiritture viste 'u PIL pro capite devendà sembre cchù vasce jndre urteme anne. L'aumende assaje notevole d'a popolaziune e 'u spannerse de l'[[AIDS]], oltre a le frequende siccità e a l'instabilità politeche, sonde alcune de le cause de quiste 'nscuresciutemende.

== Demografije ==

'A posiziune de l'Africa jndre l'ecumene tène 'na granna 'mbortanze jndr'ô studie de le lènghe, de le culture e de le società africane. 'A 'npossibbeletà de scè nnanze jndr'ô Sahara 'a scucchie naturalmende e culturalmende 'n dò entità assaje deverse: Africa vianghe e Africa gnore. 'N timbe cchiù recende l'nvasiune arabe ed europee onne cangiate 'nu sbuenne de cose: se parle però prevalentemende de cangiaminde culturale.
'Mbrà le gruppe etniche indigene d'u [[Nord Africa]] non ge mangane elemende europoide cumme le [[Berbere]], cui se sonde aggiunde de recente 'nu certe numere de Arabe.

Jndr'à [[Africa subsahariane]] 'a cchiù granna parte de le abitande tène 'a pelle gnora. Le State d'u [[Zimbabwe]] e d'u [[Sudafriche]] tèneno 'na piccele, ma segnefecative, presenze de gruppe vianghe ed asiateche: le prime sonde le accussì ditte afrikaner, le seconne venenne jndr'à l'epoche coloniale pè condrebbuì a le fatije pubbleche effettuate jndre chidde paise. 'N particulare l'Africa gnore tène 'nvece varie gruppe etniche, classificate generalmende 'n quiste mode:

* Sudanide: stonne jndr'ô [[Sudan]] centdale e occidentale;

* Nilotide: tènene 'u bacine d'u [[Nilo]], jndr'ô soje cchiù ìrte stuezze;

* Congolide: stonne jndr'à [[Guinea]] e jndr'ô [[Congo]];

* Cafride: popolane 'u stuezze meridionale d'u continende.

Quiste urteme dò gruppe sonde spesse canosciute cu 'u nome de Bantu.
'Nu puèste a sé onne le [[Pigmee]] ca stonne specialmende jndr'à Africa cendrale, e le [[Boscimane]] ca stonne jndr'ô deserte d'u [[Kalahari]]. Ce stonne pure le [[Ottentotte]].
L'Africa cunde 920.000.000 crestiáne cu 'na denzetà de 28ab/km2. 'U tasse de crescite annuale jè cchiù d'u 2% e jè 'mbrà le cchiù ìrte jndr'ô munne, pure ce 'u tasse de mortalità infandile reste ìrte.

== Naziune ==

[[File:African continent-it.svg|right|thumb|550px|Mappe de l'Africa]]
{{Vedi anche|Liste de  le state africane pè populazzione}}
Jndr'à Africa stonne 53 State 'ndipendente:
* {{ALG}} ([[Algeri]])
* {{ANG}} ([[Luanda]])
* {{BEN}} ([[Porto-Novo]])
* {{BOT}} ([[Gaborone]])
* {{BUR}} ([[Ouagadougou]])
* {{BDI}} ([[Bujumbura]])
* {{CMR}} ([[Yaoundé]])
* {{CPV}} ([[Praia]])
* {{CHA}} ([[N'Djamena]])
* {{COM}} ([[Moroni]])
* {{CIV}} ([[Yamoussoukro]])
* {{EGY}} ([[Il Cairo]])
* {{ERI}} ([[Asmara]])
* {{ETH}} ([[Addis Abeba]])
* {{GAB}} ([[Libreville]])
* {{GAM}} ([[Banjul]])
* {{GHA}} ([[Accra]])
* {{DJI}} ([[Gibuti (città)|Gibuti]])
* {{GUI}} ([[Conakry]])
* {{GBS}} ([[Bissau]])
* {{GEQ}} ([[Malabo]])
* {{KEN}} ([[Nairobi]])
* {{LES}} ([[Maseru]])
* {{LBR}} ([[Monrovia]])
* {{LBA}} ([[Tripoli]])
* {{MAD}} ([[Antananarivo]])
* {{MAW}} ([[Lilongwe]])
* {{MLI}} ([[Bamako]])
* {{MAR}} ([[Rabat]])
* {{MTN}} ([[Nouakchott]])
* {{MRI}} ([[Port Louis]])
* {{MOZ}} ([[Maputo]])
* {{NAM}} ([[Windhoek]])
* {{NIG}} ([[Niamey]])
* {{NGR}} ([[Abuja]])
* {{CAF}} ([[Bangui]])
* {{CGO}} ([[Brazzaville]])
* {{COD}} ([[Kinshasa]])
* {{RWA}} ([[Kigali]])
* {{STP}} ([[São Tomé]])
* {{SEN}} ([[Dakar]])
* {{SEY}} ([[Victoria]])
* {{SLE}} ([[Freetown]])
* {{SOM}} ([[Mogadiscio]])
* {{RSA}} ([[Città del Capo]] legislative), ([[Pretoria]] amministrative), ([[Bloemfontein]] giudiziarie)
* {{SUD}} ([[Khartoum]])
* {{SWZ}} ([[Mbabane]])
* {{TAN}} ([[Dodoma]])
* {{TOG}} ([[Lomé]])
* {{TUN}} ([[Tunisi]])
* {{UGA}} ([[Kampala]])
* {{ZAM}} ([[Lusaka]])
* {{ZIM}} ([[Harare]])


2 Naziune ca volene 'u riconoscimende 'ndernaziunale e le 'ndipendenze:
* [[File:Flag of Western Sahara.png|20px]]  [[Sahara Occidentale]] ([[El Ayun]])
* [[File:Flag of Somaliland.png|20px]]  [[Somaliland]] ([[Hargeisa]])



e 3 territore spagnole:
* [[File:Flag Ceuta.svg|20px]] [[Ceuta]]
* [[File:Flag of Melilla.svg|20px]] [[Melilla]]
* [[File:Flag of the Canary Islands.svg|20px]] [[Isole Canarie]]

== Note ==
<references/>

== Vôsce cullegate ==

* [[Organizzaziune de l'Unità Africane]]
* [[Unione Africane]]
* [[Liste de le state africane pè conzume de calorie]]
* [[Radio lìbbere jndr'à Africa]]

== Otre pruggette ==

* [[Progetto:WikiAfrica|WikiAfrica]] in collaborazione con [http://www.lettera27.it Lettera27 Onlus]
{{interprogetto|commons=Category:Africa|n=Portale:Africa|q|wikt=Africa}}
{{wikiatlas|Africa}}

== Cullegaminde fore Uicchpèdie ==

* {{Dmoz|World/Italiano/Regionale/Africa/}}
* [http://www.salviamoitalia.net/sottodomini/africa Osservatorio Africa] Blog realizzate da Tagliàne presende jndr'à Africa

{{Africa}}
{{Continende d'a Terre}}

[[Category:Continende]]
[[Category:Pàggene ca avessera stà in Uicchipèdie]]

[[ace:Afrika]]
[[af:Afrika]]
[[ak:Afrika]]
[[als:Afrika]]
[[am:አፍሪቃ]]
[[an:Africa]]
[[ang:Affrica]]
[[ar:أفريقيا]]
[[arc:ܐܦܪܝܩܐ]]
[[arz:افريقيا]]
[[as:আফ্ৰিকা]]
[[ast:África]]
[[ay:Aphrika]]
[[az:آفریقا]]
[[ba:Африка]]
[[bar:Afrika]]
[[bat-smg:Afrėka]]
[[bcl:Aprika]]
[[be:Афрыка]]
[[be-x-old:Афрыка]]
[[bg:Африка]]
[[bm:Afrika]]
[[bn:আফ্রিকা]]
[[bo:ཨ་ཧྥེ་རི་ཁ།]]
[[br:Afrika]]
[[bs:Afrika]]
[[ca:Àfrica]]
[[cdo:Hĭ-ciŭ]]
[[ceb:Aprika]]
[[chr:ᎠᎱᎵᎧ]]
[[ckb:ئەفریقا]]
[[co:Africa]]
[[crh:Afrika]]
[[cs:Afrika]]
[[csb:Afrika]]
[[cu:Афрїка]]
[[cv:Африка]]
[[cy:Affrica]]
[[da:Afrika]]
[[de:Afrika]]
[[diq:Afrika]]
[[dsb:Afrika]]
[[dz:ཨཕ་རི་ཀ་]]
[[el:Αφρική]]
[[en:Africa]]
[[eo:Afriko]]
[[es:África]]
[[et:Aafrika]]
[[eu:Afrika]]
[[ext:África]]
[[fa:آفریقا]]
[[ff:Afirik]]
[[fi:Afrikka]]
[[fiu-vro:Afriga]]
[[fo:Afrika]]
[[fr:Afrique]]
[[frp:Africa]]
[[fur:Afriche]]
[[fy:Afrika]]
[[ga:An Afraic]]
[[gan:非洲]]
[[gd:Afraga]]
[[gl:África]]
[[glk:آفریقا]]
[[gn:Afrika]]
[[gu:આફ્રિકા]]
[[gv:Yn Affrick]]
[[ha:Afirka]]
[[hak:Fî-chû]]
[[haw:‘Apelika]]
[[he:אפריקה]]
[[hi:अफ़्रीका]]
[[hif:Africa]]
[[hr:Afrika]]
[[hsb:Afrika]]
[[ht:Afrik]]
[[hu:Afrika]]
[[hy:Աֆրիկա]]
[[ia:Africa]]
[[id:Afrika]]
[[ie:Africa]]
[[ig:Afrịka]]
[[ilo:Africa]]
[[io:Afrika]]
[[is:Afríka]]
[[it:Africa]]
[[iu:ᐊᑉᕆᖄ/apriqaa]]
[[ja:アフリカ]]
[[jbo:frikytu'a]]
[[jv:Afrika]]
[[ka:აფრიკა]]
[[kaa:Afrika]]
[[kab:Tafriqt]]
[[kg:Afelika]]
[[kk:Африка]]
[[kl:Afrika]]
[[km:អាហ្វ្រិក]]
[[kn:ಆಫ್ರಿಕಾ]]
[[ko:아프리카]]
[[krc:Африка]]
[[ksh:Affrika]]
[[ku:Efrîqa]]
[[kv:Африка]]
[[kw:Afrika]]
[[ky:Африка]]
[[la:Africa]]
[[lad:Afrika]]
[[lb:Afrika]]
[[li:Afrika]]
[[lij:Africa]]
[[lmo:Africa]]
[[ln:Afríka]]
[[lo:ອາຟຣິກກາ]]
[[lt:Afrika]]
[[lv:Āfrika]]
[[mg:Afrika]]
[[mhr:Африка]]
[[mk:Африка]]
[[ml:ആഫ്രിക്ക]]
[[mn:Африк]]
[[mr:आफ्रिका]]
[[ms:Afrika]]
[[mt:Afrika]]
[[mwl:África]]
[[my:အာဖရိက]]
[[mzn:آفریخا]]
[[nah:Africa]]
[[nap:Africa]]
[[nds:Afrika]]
[[nds-nl:Afrika]]
[[ne:अफ्रीका]]
[[new:अफ्रिका]]
[[nl:Afrika]]
[[nn:Afrika]]
[[no:Afrika]]
[[nov:Afrika]]
[[nrm:Afrique]]
[[nv:Łizhiní bikéyah]]
[[ny:Africa]]
[[oc:Africa]]
[[om:Afrikaa]]
[[os:Африкæ]]
[[pa:ਅਫ਼ਰੀਕਾ]]
[[pag:Afrika]]
[[pam:Africa]]
[[pap:Afrika]]
[[pcd:Afrike]]
[[pdc:Afrikaa]]
[[pih:Afreka]]
[[pl:Afryka]]
[[pms:Àfrica]]
[[pnb:افریقہ]]
[[pnt:Αφρικήν]]
[[pt:África]]
[[qu:Aphrika]]
[[rm:Africa]]
[[ro:Africa]]
[[roa-rup:Africa]]
[[ru:Африка]]
[[rw:Afurika]]
[[sa:अफ्रीका]]
[[sah:Африка]]
[[sc:Àfrica]]
[[scn:Àfrica]]
[[sco:Africae]]
[[se:Afrihkká]]
[[sg:Afrîka]]
[[sh:Afrika]]
[[simple:Africa]]
[[sk:Afrika]]
[[sl:Afrika]]
[[sm:Aferika]]
[[so:Afrika]]
[[sq:Afrika]]
[[sr:Африка]]
[[srn:Afrka]]
[[ss:Í-Afríka]]
[[stq:Afrikoa]]
[[su:Afrika]]
[[sv:Afrika]]
[[sw:Afrika]]
[[szl:Afrika]]
[[ta:ஆப்பிரிக்கா]]
[[te:ఆఫ్రికా]]
[[tet:Áfrika]]
[[tg:Африқо]]
[[th:ทวีปแอฟริกา]]
[[tk:Afrika]]
[[tl:Aprika]]
[[to:ʻAfelika]]
[[tpi:Aprika]]
[[tr:Afrika]]
[[ts:Afrika]]
[[tt:Африка]]
[[ug:ئافرىقا]]
[[uk:Африка]]
[[ur:افریقہ]]
[[uz:Afrika]]
[[ve:Afurika]]
[[vec:Àfrica]]
[[vi:Châu Phi]]
[[vls:Afrika]]
[[wa:Afrike]]
[[war:Apriká]]
[[wo:Afrig]]
[[wuu:非洲]]
[[xal:Априк]]
[[yi:אפריקע]]
[[yo:Áfríkà]]
[[zh:非洲]]
[[zh-classical:阿非利加洲]]
[[zh-min-nan:Hui-chiu]]
[[zh-yue:非洲]]
[[zu:IAfrika]]
